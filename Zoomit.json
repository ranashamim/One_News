{"title": "آیا ال‌جی به بازار موبایل برمی‌گردد؟", "news_text": "بر اساس یک پرونده‌ی ثبت اختراع، ال‌جی شاید بار دیگر به بازار گوشی‌های هوشمند بازگردد. این غول فناوری کره‌ای که در سال ۲۰۲۱ از تجارت گوشی‌های هوشمند خارج شد، به‌‌تازگی یک درخواست ثبت اختراع ارائه کرده است که به طراحی یک گوشی پیشرفته‌ی رول شونده اشاره دارد.\nطبق سندی ۲۱ صفحه‌ای که در تاریخ ۸ اکتبر ۲۰۲۴ (۱۷ مهر) منتشر شده، ال‌جی کانسپتی برای دستگاهی با «نمایشگر رول‌شونده و کشویی» با انعطاف‌پذیری بالا توسعه داده است. این دستگاه طوری طراحی شده تا با استفاده از مکانیزم رول‌شدن، از فرم جمع‌وجور به دستگاهی با نمایشگر بزرگ‌تر تبدیل شود.\nپیش از خروج از بازار گوشی‌های هوشمند، ال‌جی روی پروژه‌ی گوشی رول‌شونده‌ی خود کار می‌کرد؛ اما این پروژه چند سال پیش به‌طور رسمی لغو شد؛ با‌این‌همه، ظاهراً سند ثبت اختراع مربوط‌به پروژه هنوز هم درحال به‌روزرسانی است.\nدر سال ۲۰۲۲، ویدئویی از گوشی رول‌شونده‌ی ال‌جی منتشر شد که می‌توانست با بهره‌گیری از مکانیزم موتور‌دار خود از اندازه‌ی ۶٫۸ اینچ به ۷٫۴ اینچ برسد. این گوشی دارای صفحه‌نمایش اولد و نمایشگری برای اعلان‌ها در پشت بود و از تراشه‌ی اسنپدراگون ۸۸۸ با ۱۲ گیگابایت رم و باتری ۴۵۰۰ میلی‌آمپرساعتی نیرو می‌گرفت. البته نگرانی‌هایی درباره‌ی چین‌خوردگی‌های صفحه‌نمایش و همینطور دوام آن وجود داشت.\nپتنت جدید به نگرانی‌های مربوط‌به چین‌خوردگی صفحه‌نمایش گوشی‌های رول‌شونده می‌پردازد. طبق توضیحات پتنت ثبت شده، راه‌حل ال‌جی برای رفع چین‌خوردگی‌های صفحه، شامل یک سیستم مغناطیسی، متشکل از یک لایه‌ی مغناطیسی پشت صفحه‌نمایش و چندین آهن‌ربا در سرتاسر بدنه‌ی دستگاه است. در ادامه، این نیروی مغناطیسی به هموار شدن چروک‌ها کمک می‌کند و نمایشگر را سریع‌تر به حالت بدون چروک برمی‌گرداند.\nدلیلی که باعث شده به‌گمانه‌زنی درباره‌ی بازگشت احتمالی ال‌جی به بازار گوشی‌های هوشمند بپردازیم، زمان‌بندی اتفاقات مربوط‌به پروژه‌ی گوشی رول‌شونده‌ی این غول کره‌ای است. ال‌جی پروژه‌ی دستگاه رول‌شونده خود را در فوریه‌ی ۲۰۲۱ (بهمن و اسفند ۱۳۹۹) لغو کرد (ویدئو حوالی سپتامبر ۲۰۲۲ (شهریور و مهر ۱۴۰۱) منتشر شد)؛ اما درخواست ثبت اختراع اشاره شده در این مقاله در اکتبر ۲۰۲۳ (مهر و آبان ۱۴۰۲) ثبت شده و تاریخ انتشارش اکتبر ۲۰۲۴ (مهر ۱۴۰۳) است.\nدر نهایت، با‌اینکه پتنت ثبت شده‌ی جدید امیدوارکننده به‌نظر می‌رسد؛ اما درخواست‌های ثبت‌ اختراع همیشه به تولید محصول نهایی منجر نمی‌شوند و شرکت‌ها اغلب آن‌ها را برای حفاظت از ایده‌های خود ثبت می‌کنند. با‌وجود‌این، باید منتظر مانند و دید که آیا ال‌جی قصد دارد با کمک فناوری رول‌شونده‌ی پیشرفته‌اش بار دیگر به صحنه‌ی رقابت بازگردد یا نه.\n", "source": "https://www.zoomit.ir/mobile/428017-is-lg-returning-smartphone-business-new-patents/"}